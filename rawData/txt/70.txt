Homo sapiens өзі жасаған әлемнің мәнін түсінуге
қауқарлы ма? Шынайылықты қиялдан бөліп
тұрған шекара әлі де бар ма? Бесінші бөлімде 
және қорытындыда барлық ой-пайымды құрақ
көрпе секілді құрастырып, ескі пайымдар келмеске
кетіп, олардың орнын басар жаңа аңыз пайда болмай
тұрған алмағайып заманға тағы бір мәрте көз
салдық. Біз кімбіз? Бұл өмірде не істеуіміз керек?
Бізге қандай дағдылар қажет? Ғылым, құдай, саясат 
пен дін туралы білетініміз бен білмейтінімізді 
таразыласақ, бүгінгі өмірдің мәні туралы не айта 
аламыз? 
Асыра айтты демеңіз, бірақ Homo sapiens енді
қол қусырып қарап отыра алмайды. Философия, дін мен ғылым
барлығы уақыт көшінен қалып барады. Адамдар 
мыңдаған жыл бойы өмірдің мәні туралы пікір
таластырып келеді. Бұл пікірталасты шексіз жалғастыра
алмаймыз. Апатты экология дағдарысы, жаппай
қырып-жою қаруының қаупі, жаңа жойғыш
технологияның таралуы бұған жол бере қоймас.
Ең бастысы – жасанды интеллект пен биотехнология
өмірді қайта қалыптап, қайта құрудағы билік
тізгінін адамзаттың қолына беріп отырған болар.
Таяу арада өмірдің мәні туралы айқын не бұлыңғыр түсіндірмеге сүйенген әлдекім бұл
билікті қалай пайдалану қажет екенін
таразылап, шешім қабылдайды