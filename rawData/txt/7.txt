Бұл келгенде мектептегі бос орындар толып қалған
екен. Дәнешті аудан орталығындағы мектеп - интернатқа
тәрбиеші етіп орналастырды. Жарты жыл өткен соң,
декретке кеткен бір әйелдің орнына әдебиеттен сабақ бере
бастады. "Жыртық үйдің құдайы бар" дегендей,
әйтеуір, еңбек еткен жерінде шырағы жанып қоя
беретін әдеті. Ол көп кешікпей жетекші мұғалімдердің
біріне айналды. Бес жыл бойы университетте тірнектеп
жинаған білімнің осы тұста пайдасы бір тиді.
Бұдан бір жыл бұрын ЖенПИ - ді бітіріп келіп,
осы мектепте математикадан сабақ беретін, көк
етікті кезікпей, көн етіктікі менсінбей күйеу таңдап жүрген Мәрия
деген қыз бар екен. Екеуінің тұз-дәмі жарасып, келесі
көктемде үйленіп алды. Мектепке келгеніне үшінші
жыл дегенде завучтыққа көтерілді. Сол ежелгі
үрдіспен жақсы завуч атанды. Мектептің қасынан
әдебиет үйірмесін ұйымдастырып еді, кешікпей бұл
үйірме аудандағы әдеби орталыққа айналды. Оның
жиналыстарына оқушылар ғана емес, әдебиетшілер,
тілші, журналистер де келетін болды. Бір жылы
бұлар осы ауданнан шыққан атақты халық
ақынының туғанына тоқсан жыл толуына
байланысты әдеби кеш ұйымдастырған.