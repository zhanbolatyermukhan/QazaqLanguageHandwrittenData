Brexit туралы референдум өткен, Дональд Трамп 
сайланған 2016 жылы либерализмнен түңілудің 
толқыны сол идеяның өзегі – Батыс Еуропа мен
Солтүстік Америка елдеріне де жетті. Бұдан бірнеше
жыл бұрын америкалықтар мен еуропалықтар
Ирак пен Ливияда қарудың күшімен либералдық
принциптерді енгізуге тырысса, қазір Кентукки мен
Йоркширдің көп тұрғыны либералды идеяларды зиян
әрі қол жетпес көкжиек санайды. Бұл елдердің
кейбір тұрғыны бұрынғы иерархиялық әлемнің қолайлылығын
еске түсіріп, нәсілдік, ұлттық және гендерлік
артықшылықтарынан бас тартқысы келмейтіндерін
айта бастады. Енді біреулері либералдану мен жаһандану
үркердей ғана элиталық топтың өзге жұрттың
есебінен артықшылыққа ие болуына мүмкіндік беретін
көзбояушылық (орынды әлде орынсыз) екенін алға
тартады.
1938 жылы адамзат үш жаһандық жобаның бірін
таңдай алатын, 1968 жылы олардың екеуі қалды,
ал 1998 жылы олардың бірі ғана жеңіске жеткендей
болған. Енді, міне, 2018 жылы жаһандық жобаның
өзі түгілі, ізі де жоқ. Соңғы онжылдықтарда бүкіл
әлемнің түгелге жуық бөлігіне өктемдік етіп келген
либералды элитаның есеңгіреп, дағдарып қалғаны
таңғалдырмайды. Бір ғана идеямен өмір сүру өте
ыңғайлы, себебі бәрі анық әрі түсінікті. Ал
идеясыз қалу қандай қорқынышты. Барлығы мәнсіз
көрінеді. 1980 жылдардағы Кеңес өкіметі сияқты,
либералдар да өздері салып қойған жолдан
тарихтың неге ауытқып кеткенін түсінбей қалды. 
Олардың бұл жағдайды түсіндіретін балама
 теориясы жоқ.