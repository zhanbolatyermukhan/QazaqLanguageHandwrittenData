Бірінші БӨЛІМ
Технологиялық сын-қатер
Биотехнология мен ақпараттық технологияның
 бірігуі – бізді бұрын-соңды кездеспеген сын-қатерге 
жолықтырды. Соңғы онжылдықтарда жаһандық
саясатта үстемдік еткен либералды идеяға деген 
сенімін адамзат дәл осы сәтте жоғалта бастады.
Иллюзияның өшуі
Тарихтың соңы кейінге қалды
Адамдар факт, сан немесе теңдеумен емес, идея
арқылы ойлайды, ол идея неғұрлым қарапайым болса,
соғұрлым жақсы. Әр адамның, топтың және ұлттың
өз ертегісі, аңызы бар. ХХ ғасырдың өн бойында
Нью-Йорк, Лондон, Берлин мен Мәскеудегі жаһандық
элита өткенімізді түсіндіріп, күллі әлемнің болашағын
болжайды деп сенгенімізде, фашизм мен коммунизм
және либерализм туралы өз идеяларын ұсынды. 
Фашистік идея – әлемді түрлі ұлттар арасындағы күрес
деп сипаттап, басқалардың бәрін өзіне күштеп
бағындыратын үстем топ керек деп түсіндірді. Ал
коммунизм идеясы әлемді таптар арасындағы
тартыс деп суреттеді және жаһандағы бар адам
еркіндігінен айырылса да, теңдікке қол жеткізер
орталықтанған қоғамдық жүйеге бірігуі керек деді.
Либерализм идеясы тарихты еркіндік пен тирания
арасындағы текетірес деп әспеттеді,
біршама теңсіздік орнаса да, адамдар орталықтың
бақылауынсыз өзара тең әрі бейбіт жағдайда
ынтымақтасатын әлемді қалыптастыруы
 қажет екенін айтты.