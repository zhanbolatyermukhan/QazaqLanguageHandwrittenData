Осы қатарда мінез жайын айта келіп, өтірік,
батырсыған бояма мінезді сынау, адамдықты
үгіттеу он төртінші сөзде көрінеді. Ел мінезін
сынайтын сыншыл-реалист жазушы кейде
бұрынғы өлеңінде қолданатын қатты сатираны
да өзіне үлгі етеді. Қуаныш пен жұбаныш
жайын аса ащы сатирамен жиырма үшінші
сөзде, жиырма алтыншы сөзде айқын
көрсетеді.
Жиырма төртінші сөзінде тағы да мақалды
шенеу арқылы ел мінезіне үлкен сыншылдық
жасайды. Және де кәсіп, еңбек иесі адамды
бұзып, аздыратын салтты отыз үшінші
сөзде баяндайды. Осыдан соңғы бір топ
толғаулар қазақтың бұрынғы өткен адамдары-
ның мінезін сөз етеді. Халықтың дұрыс мақалдарын
елдік қасиет есебінде ақынның қадірлейтінін
көреміз (отыз тоғызыншы сөз).
Ел мінезіне арналған сөздердің қырқыншысы —
тыңдаушысыменен көзбе-көз әңгімелесу үстінде
туғандай. Жазушы көп сұрақтар беріп отырып,
қазақ қауымындағы адам мен адам арасындағы
қарым-қатынасты қатты сынай сөйлейді.
Және де ел мінезіне арналған қырық
бірінші сөзде Абайдың көп өсиет-сын өлеңдерімен
ұштасатын жәйттар қайта қозғалады.