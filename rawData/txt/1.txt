Сарыжайлау.
1.
Алатау атырабына көктем биыл да кешігіп
келді.
Алты ай бойы ақ тонын айқара жамылып, теріс
қарап жатып алған қиқар шал буыншақ-түйіншегін
жинастырып, кешелі-бүгін ғана терістікке қарай қозғала
бастаған қалпы бар. Бірақ әлі де болса жұрттың
жуанын жіңішкертіп, жіңішкесін үзіп кеткісі келгендей
қимылы баяу, ырғалып-жырғалып тіпті асығатын
емес. Артық - ауыс жүгін Алатаудың құз-қиясына
қоймаға қойып кеткеніне қарағанда, түбінде қайта
оралатын ойы бар ма, кім білсін... Қыстың өзі қыр
асып кеткенімен, ызғары әлі кете қоймаған. Ата
қазақтың "түске дейін мүйіз, түстен кейін киіз"
деп атайтын нағыз аласапыран кез еді.
Үстіне жеңіл плащ киіп, қылтиып шыққан
Дәнешті таңертеңгі қара суық лезде қалтыратып
жіберді. Екі-үш күннен бері көлкілдеп еріп жатқан
көшенің батпағы да түнге қарай тоңазып қатып
қалыпты. Ол қыс керуені жайлы әлгі бір
суретті көз алдына келтіріп, есік алдында сәл тұрды
да, қабыршақ мұздарды күтір-күтір сындырып,
кеңсеге қарай бет алды.
