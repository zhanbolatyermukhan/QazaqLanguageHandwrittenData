ХХІ ғасырға 21
Cабақ
КІРІСПЕ
Қажетсіз ақпарат талайды шатастырған қазіргі 
әлемде нақтылық – ықпалды күш. Теория жүзінде
адамзаттың болашағы туралы пікірталасқа әркім үн
қоса алады, бірақ нақты болжамды байқау қиын.
Біз тіпті пікірталастың жүріп жатқанын, оның басты
мәселесі қандай екенін білмеуіміз де мүмкін. Көбіміздің
оны қазбалауға мүмкіндігіміз де жоқ, өйткені
жұмыс істеу, бала бағу, қарт әке-шешеге қарау
сияқты күнделікті күйкі тірліктің күйбеңінен қолымыз тимейді. Иә, солай екен деп тарих маңдайымыздан сипамайды. Қайтсем
бала-шағамның тамағын тоқ, көйлегін көк етем
деп жүргеніңізде адамзаттың тағдыры сізсіз
ақ шешілер, бірақ оның салдарынан сіз де, олар
да қашып құтыла алмайды. Бұл, әрине, әділетсіз,
бірақ тарихта әділет бар деп кім айтты?
Мен тарихшымын, сондықтан жұртқа киім, тамақ
бере алмаспын. Есесіне жаһандық ұлы ойында
адамдардың мүмкіндігін аз-маз теңестіру үшін олардың түсінік-ұғымын сәл
де болса бекіте түсуіме болады. Осы қадамым 
арқылы тағы біршама адамды болашақ туралы
пікірталасқа қатысуға ынталандыра алсам, демек,
жұмысымды дұрыс атқарғаным.