Дәнештің өз пайымдауынша, оның бала кезінде
көксеген армандарының оннан бірі де орындалған
жоқ. Бұл жағынан ол өзін жолы болмаған,
талайсыз жандардың қатарына қосады. Өмір
жолының қиындығына қарамай, оның дәмесі тым
биікте еді. Рас, ел сияқты қанат-құйрығы,
қаумалаған туысы жоқ. Әкеден жастай жетім
қалып, бүгінгі дәрежеге өзінің таза еңбегімен,
ақыл-ой, алғыр қабілетімен жетті. Әкесі Досбол
қырық екінші жылы майданға аттанғанда, бұл
шаранасы кеппей емшекте қалған бала екен.
Әкесі сол кеткеннен оралған жоқ. Днепрден
өтетін қырғын шайқаста ерлікпен қаза болды
деген қара қағаз мұның үйінде әлі сақтаулы.
Бауырында қалған ұлы мен үйелмелі - сүйелмелі
екі қызын шешесі Рыскүл аузына тістеп жүріп
асырады. Күйеуінен жап - жас күйінде қалса да,
екінші рет ерге шығуды ойына да алмай, ендігі
ғұмырын балаларын бағып-қағып өсіруге
бағыштаған.
Анасының сол еңбегіне қарай, Дәнеш
елгезек, жақсы бала болып өсті. Мектепке
барғаннан бастап жаман атын естіртпей
үлгілі ісімен ауызға ілікті. Оның бойында
жетімдерде ғана болатын қайсарлық,
анау-мынау қиындықтарға мойымайтын