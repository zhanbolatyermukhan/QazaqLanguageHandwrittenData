Өкінішке қарай, бүгінгі саяси реңктегі либерализм
мен демократияға қатысты кез келген сыни
пайымды адамзаттың болашағы туралы ашық
пікірталасқа емес, либералдық демократияны
қаралауға тырысқан автократтар мен
иллибералдық қозғалыстар өз ыңғайына қолдануы 
мүмкін. Олар либералдық демократияның проблемаларын
айтуға ерекше құлшынғанымен, өздеріне қарата 
айтылған сынға мүлдем төзбейді.
Сондықтан автор ретінде өте ауыр таңдау
жасауға тура келді. Ойымды ашық айтып,
автократияның қанат жаюын ақтағысы келетіндер
сөзімді контекстен жұлып алып, өз пайдасына
асыруына жол беруім керек пе? Әлде өзіме-өзім
цензура жасасам ба екен? Иллибералдық режимдер өз
шекараларынан тыс аймақта да сөз бостандығын
шектегісі келеді. Мұндай режимдер қаптап кеткендіктен,
адамзаттың болашағы туралы сыни тұрғыда ойлаудың
өзі қауіпті болып барады. Өзімді біраз зерттеп барып, ішкі
цензурадан гөрі еркін пікірталасты жөн көрдім. Либералдық
модельді сынамасақ, оның олқылықтарын түзей де, алға
жылжи да алмаймыз. Дегенмен адамдар өз қалауы туралы
салыстырмалы түрде еркін ойлап, ойындағысын еркін
жеткізе алса ғана қолдарыңыздағы еңбекті жазу мүмкін
 екенін ескергейсіз. Демек, бұл кітапты бағаласаңыз, 
пікір білдіру бостандығын да бағалауыңыз керек.