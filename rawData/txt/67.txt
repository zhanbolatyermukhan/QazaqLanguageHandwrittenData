Бірақ шынымен солай істей аламыз ба? Менің
көкжиегімнен тысқары жатқан, адамзатқа
мүлде бағынбайтын және барлық құдайлар
мен идеологияларға күмән келтіретін әлемде
мықты этикалық негізді қалай табамыз? 
Кітап қазіргі саяси және технологиялық
қиындықтарды шолудан басталады. ХХ ғасырдың
соңында фашизм, коммунизм мен либерализм
сияқты идеологиялар арасындағы күрес
либерализмнің сөзсіз жеңісімен аяқталды.
Демократиялық саясат, адам құқықтары
мен еркін нарық негізіндегі капитализм күллі
әлемді жаулап алатындай көрінген. Бірақ
тарих әдеттегідей шалт бұрылды: фашизм
мен коммунизм күйрей құлаған соң, либерализм
де тұйыққа тірелді. Сонда біз қайда беттеп
барамыз?
Оның үстіне ақпараттық технология мен
биотехнологиядағы қос революция адам баласына
бұрын-соңды болмаған қатер төндіріп тұрған
тұста, либерализмнің сенімнен айырылуы
бұл мәселенің салмағын тіпті ауырлата түседі.
Ақпараттық және биологиялық технологиялардың
бірігуі миллиардтаған адамды жуық арада
еңбек нарығынан ысырып, еркіндік пен
теңдіктің іргесін шайқалтуы мүмкін.