Жерорта теңізінің ортасында қалт-құлт 
еткен қайықтағы босқын жердің шеті көріне
ме деп көкжиекке үзіле көз тастайды, ал
Лондондағы ығы-жығы ауруханада хал үстінде
жатқан адам тағы бір мәрте тыныс алмаққа
бойындағы бар күш-қайратын жинайды.
Олардың бәрінің жаһандық жылыну мен либералдық
демократия дағдарысынан да өзекті өз мәселесі 
бар. Ешқандай кітап бұл жайттарды
айқын-әділ шешіп бере алмайды. Оның үстіне
мұндай жағдай басын қатырған жандарға не
айта аласың? Бар болғаны олардан сабақ алуға
тырысамын. 
Кітапта жаһандық мәселеге ден қойдым. Бүкіл
әлемдегі қоғамдарға өзгеріс әкелген және тұтас
ғаламшардың болашағына ықпал етуі мүмкін деген 
басты күштерге зер салдым. Өмір мен өлімнің
ортасында шапқылай жүгірген жандарды
климаттың өзгеруі толғандыра қоймас, бірақ ол
өзгеріс түптің түбінде Мумбай жатақтарын адам тұрғысыз
мекенге айналдырып, босқындардың Жерорта
теңізі арқылы жөңкілген көшін ұлғайтып,
дүниежүзіндегі денсаулық сақтау жүйесін
дағдарысқа ұшыратуы ықтимал.