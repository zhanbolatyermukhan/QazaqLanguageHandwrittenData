Екі өкпемді қолыма алып баспаға жетіп барғанымда көңілім су сепкендей басылды. Бұрын-соңды кім кітап
шығарып көріпті?! Сегіз баспа табақ жазбадан пышақтың қырындай ғана кітапшаның шығатынын мен
жазған білді дейсіз бе? Көрімдік сұраған баспа қызметкеріне оң қалтамда дайындап қойған бес мың теңгемді
қимай-қимай қолына ұстаттым. Шығып бара жатып «екі мың теңге берсем де болар еді» деген оймен
тысқа қарай беттедім. Жолай «Қазақстан» ұлттық телеарнасында жұмыс істейтін курстас досым
Мақсатқа соғып, екеуміз түскі асқа бардық. Мәкең алғашқы кітабымның құрметіне берекелі дастархан
жайды. Кітаптың іші-сыртын қарап шығып:
– Қақа, мына кітаппен сені фотоға тартып алып, әлеуметтік желіге салып жіберейін, – дейді.
– Қажет емес.
– Неге?
– Бұл кітап облыстың мәдениет басқармасының қолдауымен шығып отыр. Олар «барлық қаламгерлердің
кітаптарымен бірге өзіміз жариялаймыз» деген.
– Мм-м.
Әрине, Мәкеңнің ұсынысы ұнап-ақ тұр. Амал қанша? Көрімдігі мен дастарханына самарқау ғана
айтылған рақметімді Мәкең түсінбей қала берген-ді. Жұмыстағылар да, үйдегілер де кітабымды қанша
мақтаса да, баспада нілдей бұзылған көңіл күй бір көтерілмей-ақ қойды. Арада бір апта өткенде баспа
қаламақы орнына үш жүз кітап бергенде де сол күйден арыла алмадым.
Күн артынан күн еріп, жүйрік уақыт зымырап өте берді. Аздап шеті ғана бұзылған алты «пачка» кітап
үйдің бір бұрышында елеусіз ғана жатты. Сұраған достарға ұялғаннан бересің, әйтеуір. Тырысқан шеке
елден ұстазым  хабарласқанда жазылды ғой. Жұмыстан шығып, үйге қайтып бара жатыр ем, телефоным
шырылдай жөнелмесі бар ма. Нөмірі таныс болмаса да, бірден көтердім.
– Алло! Тыңдап тұрмын.
– Қақабай, сенбісің? Қалың қалай?
Сәл бөгеліп барып жауап қатқандай болдым. Қоңырау шалушы менің танымағанымды бірден білсе керек, көп
күттірмей:
– Мен ғой, Гүлсім апайың. Сабақ берген апайыңды ұмытып қалғансың ба? Ұстазымның сөзінде зілсіз наз
жатыр.