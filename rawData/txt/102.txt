Елді тағылым-тәрбие түзер еді, ол жоқ
деген арманды ой туады. Халық басындағы,
қоғам ішіндегі ауыртпалық күйдің бәрін
теріп көрсететін осы топ сөздердің бір
алуаны (қырық екінші сөз) жұмыссыздыққа
арналады. Еңбексіз жатып ішу, қолы ұдайы
бос болу жеке адамның басындағы және бар
қауымдағы кеселдің үлкен себепшісі деген аса
сыншыл, дұрыс ойлар айтылады.
Осы бір топ сөздердің ең соңғысы — қырық
үшінші сөз алғашқы жолдарында Абай
санасындағы дуализмді көрсеткенмен, педагогикалық,
психологиялық үлкен жүйрік ойды танытады.
Қара сөздер ішіндегі көлемі үлкен, кенеуі
мол сөздің бірі де осы деуге болады.
Енді бір бөлек тақырып боп, жетінші сөз
окшаулау көрінеді. Ол — жас баланың
психологиясын еске алып талдаған сөз.
Баладағы білуге ұмтылу жақсы қасиет
екенін атау-мен бірге, үлкеннің надандығы сол
жақсы баланы жаман тәрбиемен қорлап
бұзғанын білдіреді.