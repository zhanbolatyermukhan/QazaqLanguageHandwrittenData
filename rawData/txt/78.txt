Жолынан жаңылған либералдар қиямет-қайым
категорияларымен пайымдай бастады: адамзат
либералдар болжаған бақытты болашаққа қарай
жүрмесе – онда жақсылық пен жамандықтың
ақырғы шайқасы болатын алаңға қарай зымырап
бара жатқаны. Ми қазіргі шынайылықты қорыта
алмаса, ақырзаман сценарийіне қарай ойысады.
Бастың қатты ауырғаны мидағы ісіктің белгісі
деп шошитын адам сияқты, либералдардың
көбі Brexit-ті және Дональд Трамптың билікке келуін
адамзат өркениетінің ақыры деп пайымдай бастады.
МАСАНЫ ӨЛТІРУДЕН САНАНЫ БАСҚАРУҒА ДЕЙІН 
Технологиялық прогрестің жеделдеуі адамзатты
одан әрі абдыратты да, таяп қалған апаттан
үрейлену сезімін одан әрі өршітіп жіберді. Либералдық
саяси жүйе отарбаны, мұнай өңдеу зауыттарын
және телевизияны басқару үшін, яғни индустриялық
заманда қалыптасқан. Оған биотехнология мен
 ақпараттық технологияның дамуынан басталған
 үздіксіз революциялық өзгерістерге бейімделу
 қиынға соқты. 
Саясаткерлер де, сайлаушылар да жаңа технологияның
қауіпті қуат-күшін реттемек түгілі, оны толық
түсіне алмады. 1990 жылдардан бері әлемді 
интернеттен артық өзгерте алған басқа
құбылыс жоқ шығар, бірақ интернет революциясын
саяси партиялар емес, инженерлер басқарды.
Бұрын-соңды интернетке дауыс беріп көріп пе
едіңіз? Демократиялық жүйе әлі де өзіне кімнің 
соққы бергенін түсінуге тырысып бағуда, әрі оның
жасанды интеллектінің дамуы және блокчейн
революциясы сияқты жаңа тербелістерге дайын емес