Бұл оның осы ауылдағы алғашқы жұмыс күні.
Қақпаның алдына таман келгенде әлденеден
жүрексініп, қобалжығанын байқады. «Қызметті
жаңа істеп жүргендей, бұл қайткенім»,— деді
өзіне-өзі жігер беріп.
Тосырқайтындай не бар, шынында? Мына екі
қабатты сары үй — қай ауылға барсаң да
алдыңнан шығатын үйреншікті совхоз кеңсесі.
Айналасы аласа тақтай дуалмен қоршалыпты.
Ауласының іші толған плакаттар, сан-цифрлар,
төрт түлік малдың кескіні салынған диаграммалар,
мемлекетке өткізетін ет, сүт, жүн, жұмыртқа,
астық жоспары. Оң жақ қапталда қаз қатар тізілген
еңбек озаттарының фото-суреттері.
Дәнеш ашық аспан астында өңдері тотыққан,
үстіндегі костюмдері мен галстуктері бойларына
онша қонбай тұрған еңбек адамдарының бейнелеріне
сәл аялдап, көз қырын салып өтті.
Екінші қабаттағы қабылдау бөлмесі де бұған
таныс еді. Ауыз үйдің қос бүйірінен таразының
екі басы тәрізді, ерсілі-қарсылы екі есік ашылады.
Қара дермантинмен қапталған ауыр есіктердің
бірінде «Директор», екіншісінде «Партком» деген
