– Кешіріңіз. Жұмыс соңы болғасын шаршаңқымын. Даусыңызды танымай қалғаныма ұяттымын, – деймін.
– Үлкен азамат болдың. Шаруаларың көп. Түсінемін ғой.
– Кішкентай адаммын ғой, – деймін Гүлсім апайдың сөзінен ұялғандай кейіп танытып.
– Қайдағы кішкентай адам? Кітабың шығыпты. Жазушы болыпсың. Мектепте аудандық газетке жазып жүруші едің. Мен сенің сол кезде жазушы болатыныңа сенгенмін.
– Рақмет, рақмет.
– Кітабыңның шыққанын облыстық телеарнадан естіп білдік. Құтты болсын!
– Рақмет, рақмет.
– Қақабай, жарайды, сенің көп уақытыңды алмайын. Елге кел. Ер-азамат туған жерін ұмыта ма екен?
– …
– Өзің оқыған мектепті көр. Оқушылармен кездесу ұйымдастырамыз. Жастар өзіңді көріп талпынады.
Аузыма сөз түспей қалды. Тағы да алғыс жаудыра бердім.
 – Рақметіңе рақмет. Өзің келесің бе? Соны айтшы, – деді мұғалімімнің шыдамы таусылып.
– Иә, әрине, барам! Барам!
Ауылға кездесуге баратынымды естігенде кәрі шешем: «Е-е, Тілеукеннің жаман ұлы да ел қатарына
қосылды дейтін болды ғой Көкталдың жұрты. Әкең марқұм бұны да көре алмады», – деп көзіне жас алды.
Әйелім киетін киімімді дайындауға кірісіп кеткен. Сонымен қойшы, кездесуге бір ай уақыт бар.
Күнде дайындық. Бұндайда уақыт өтсеші. Өтпейді. Әдетте атуы мен батуы тез қаланың күні табандап жатып
алып қанды қарайтты. Бір жағынан, ол да дұрыс. Бәрі ойдағыдай өтуі тиіс. Күнде жатарда кездесуді ойша
елестетем. Астымнан су шыққандай жатқан жерімнен атып тұрып, ойыма түскенді қағазға түсірем.
Ертіп баратын жігіттерді де ойластырып қойғанмын. Тізімнің басында Ерсін досым тұр. Ерсін екеуміз
сонау тоқсаныншы жылдары «Т» қаласында училищеде бірге оқығанбыз. Қазір ол көпке танылып қалған
композитор. Облыс орталығында филармонияда еңбек етіп жүр. Жолай ертіп аламын. Алматыдан
шашбауымды көтеріп баруға Ескен мен Тұрлыбек дайын. Екеуі де ақын. «Көкталыңды жырға бөлейміз»
деп, сапарлас болуға сөз берген. Қысқасы, дайындық жаман емес сияқты. Күнара Гүлсім апаймен кездесудің
жайын бір пысықтап аламыз. Айтпақшы, ауылға апаратын кітаптарымды да реттей бастадым. Кімге
беретінімді ойластырып, қолтаңба да қойып қойдым. Алғашында көңілімнен шықпаған жұқалтаң ғана