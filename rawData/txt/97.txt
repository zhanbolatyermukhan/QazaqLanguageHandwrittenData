Ал көпшілік қара сөзде Абайдың көз алдында көрініп
отырған тыңдаушысы жаңағы жастар ғана емес сияқты.
Бірақ олар Абайдың аяп әңгімелесетін, тартына сөйлей-
тін адамдары тәрізденеді.
Осы себептен болу керек, қара сөз ой тереңдігі
жағынан да көп өлең сөздерден тайызырақ, сәл
ғана шындықтардың өріс-өрісін байқатқандай
болады.
Енді осы жайларды, жоғарыда біз бөліп шығар-
ған отыз бес қара сөздің әр алуан жіктерінен,
таптарынан нақтылап танып көрейік.
Жиыны барлық қара сөз, біздің аңғаруымызша,
он-он бір тақырыпқа бөлінеді. Кейбір тақырыптар
бір топ сөздердің көлемінде қайталап, әр алуан
жаңа мысқыл, теңеулермен, дәлелдермен молайғаны
болмаса, ой жағынан бір алуандас болады. Ал кей
тақырып бір-бір қара сөзде айтылумен тоқтап
отырады. Мысалы, бірінші қара сөзінде Абай жазуға
қалай кіріскені туралы сөйлейді. Бұнда өмірбаяндық
дерек бар және өзінің жалпы шығармалық еңбегіне
ойлы түсінік береді. Бірақ кейін осы тақырыпқа
өзге қара сөздерде оралмайды.
Екінші сөзінде — халықтарды салыстырады. Қазақ, ноғай,
сарт, орыс сияқты көршілес елдерді оқушысы қазақ
жұртшылығына әділетті достық көңілмен ұғындырып
береді. Әңгімені жәй бір тыңдаушылар тобында
отырғандай, жеңіл әзіл тәрізді бастап, өз халқының
дәлелсіз үстірт өзімшілдігін мысқыл ете келеді. Содан
барып шын сыншыл ойларына ауысады. Еңбек сүйген
ел атаулының бәрі де қазақтай еңбексіздікке мол