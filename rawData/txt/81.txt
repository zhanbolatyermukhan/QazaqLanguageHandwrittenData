Жиырма бес жыл ішінде кәсіпкерлер
және ғалымдармен, отбасы және неке
түйткілдерін шешкісі келетін адамдармен
етене жақын араласа жүріп, айтулы
жетістіктерге жеткен, соған қарамастан,
үнемі жан дүниесіндегі тепе-теңдікті
іздеп сарсылатын, жеке басының жетілуіне,
өзгелермен қарым-қатынасының дұрыс болуына
көп көңіл бөлетін мыңдаған адамды
жолықтырдым.
Сол жандардың менімен бөліскен бірқатар
проблемалары сізге де таныс шығар деген
ойдамын.
Мақсат еткен дүниенің бәріне қол жеткіздім.
Кәсіби тұрғыда айтарлықтай жетістікке
жеттім. Есесіне, отбасы мен жеке өмірімді
қызмет жолына құрбан еттім. Қазір мен
әйелімді де, балаларымды да танымастай күйдемін. Өзімді қаншалықты түсінетінімді білмеймін, мен үшін не маңызды екенін дөп
басып айта алмаймын. Өзіме үнемі
«дегеніңе жеттің бе?» деп сұрақ қоямын.
Мен жаңа диета қолдана бастадым – 
биылдыққа бесінші диета. Өзім етжеңді
екенімді білемін. Сымбатымды барынша өзгерткім
келеді. Семіздікті жеңуге қатысты шыққан
мақалалардың бірде-біреуін қалт жібермей
оқимын. Алдыма мақсат қойдым. Өзіме
нәтижеге жетем деген құлшыныс бекіттім.
Қолымнан келеді деп өзімді іштей қайраймын.
Бірақ сонда да қолымнан түк келер емес.
Бір-екі аптадан артыққа шыдамым жетпей жүр.