Мейрамкүл біразға дейін кілтті түсіре алмай,
есікті зорға ашты. Кабинет Дәнешке ұнады:
абажадай кең де емес, шынтақ айналмайтын тар да
емес, тап-тұйнақтай таза бөлме. Ауылдық жер
дейтін емес, мебельдері де тәуір көрінді. Төрде
жып-жылтыр жұмыс столы, оған қос креслосымен
ұзынша стол жалғасады. Бұрышта қол созым
жерде сейф, одан ары кітап қоятын шкаф тұр.
Терезе жақтағы, кемінде он-он бес адам сиятын
ұзын стол — мәжіліс орны. Қапталында қаз
қатар тізілген орындықтар. Қай жағыңа
қарасаң да шетелдік қызыл күрең мебель көздің
жауын алады. Өткен жылы аупарткомға:
«Жартас» совхозының басшылары мемлекет
қаражатын шашып, сегіз мың сомға кабинеттерін
жасандырды" деген арыз түсіп, біраз дуылдап
барып басылып еді. Сол жұртты шулатқан мебельдері
осы болды, ендеше.
Дәнеш плащын шешіп, босағада тұрған шкафқа
ілді де, төрдегі айналмалы жұмсақ креслоға көміле
барып отырды. Обалы, кәнеки, бұрынғы хатшының аса
ұқыпты, кірпияз кісі болғаны көрініп тұр. Телефон,
сиясауыт, қағаз - қалам бәрі өз орнында. Бір уыс
ұштаулы қарындашқа дейін әзір тұр. Оның а
дегенде қол созғаны календарь болды. Көптен
қозғаусыз қалған календарь бетін аударыстырып